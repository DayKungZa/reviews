# Drifting Home บ้านล่องลอย

เรื่องนี้เป็นอีกเรื่องที่<b>ตัวเอกเป็นเด็ก แต่ไม่ใช่หนังเด็ก</b>

เป็นเรื่องราวของเด็กกลุ่มนึงไปผจญภัยในแฟลตร้างแล้วก็โดนวาร์ปไปต่างโลก ซึ่งก็คือโลกที่มีแต่น้ำและก็มีตึกลอยเต็มไปหมด เด็กเหล่านี้จะต้องหาวิธี 'กลับบ้าน' ให้ได้

## Setting & Story
setting เรื่องนี้จริงๆแล้วก็มีแค่แฟลตหมายเลข 112 ตัวเดียวเท่านั้น แต่กลับดึงดูดให้ดูจนจบได้ตลอด 2 ชั่วโมง มีเรื่องราว ความวุ่นวาย ความสัมพันธ์ อารมณ์ดีใจ ท้อใจ โกรธ เสียใจ จนไปถึงซึมเศร้า และตัวละครของเด็กแต่ละคนที่ต้องเอาตัวรอดและใช้ชีวิตด้วยกันอย่างยาวนาน ซึ่งหนังเรื่องนี้ทำออกมาได้ดีมาก และสามารถทำให้ผู้ชมเข้าถึงตัวละครได้ดีเลย ถึงจะมีบางช่วงที่จะช้าไปบ้าง

เรื่องนี้ธีมหลักๆ แล้วคือความสูญเสียในวัยเด็ก และความยึดติดกับสิ่งของ รวมไปถึงมีเนื้อหาเกี่ยวกับความซึมเศร้าในวัยเด็กอีกด้วย โดยเรื่องนี้เน้นใช้สัญลักษณ์ และบุคคลวัตของความรู้สึกและสิ่งของออกมาเป็นตัวละครและสถานที่ ที่นอกจากจะช่วยดึงดูดเราเข้าไปในโลกของอนิเมะเรื่องนี้ และยังทำให้เราได้ฉุดคิด นึกจินตนาการถึงความหมายจริงๆที่เรื่องนี้ต้องการจะสื่อออกมาด้วย ว่าชีวิตเด็กบางคนก็ไม่ได้สดใส และอาจจะต้องผ่านพายุมรสุมหลายอย่างในชีวิต 

## Visual & Audio 
เป็นเรื่องแรกของ Studio Colorido ที่ได้ดู ซึ่งถ้าดูเผินๆ แล้วอาจจะคล้ายกับอนิเมะของ อ.ชินไค (Your Name, ...) แต่ตัวละครก็มีทรงหน้าที่คล้ายคลึงกับ Ghibli อยู๋ โดยรวมภาพทำออกมาสวย แต่ก็ไม่ได้รู้สึกว้าวมากขนาดนั้น ส่วนดนตรีประกอบจะเน้นเปียโนเป็นหลัก ถึงไม่ได้โดดเด่นขนาดที่นำมาฟังแยกได้ แต่ก็ประกอบกับสถานการณ์ในเรื่องได้ดีเลย

## Verdict 
เป็นหนังอนิเมะอีกเรื่องนึงที่แนะนำ ถึงอาจจะต้องทนช่วงที่น่าเบื่อตอนแรกๆไปบ้าง แต่ก็เป็นหนังที่ explore อารมณ์ความรู้สึกของเด็กออกมาเป็นรูปธรรมได้ดีมากๆเลย ด้วยภาพประกอบที่สวย ดนตรีที่เข้ากัน และความเป็นเด็กที่แสดงออกมาผ่านตัวละครแต่ละตัว ทำให้เรื่องนี้เป็นหนังอนิเมะที่ดีมากอีกเรื่องนึง

# 9/10
เรื่องนี้อาจจะไม่เหมาะกับเด็กสักเท่าไหร่ ควรจะมีผู้ปกครองดูด้วยนะ

written 14/12/2024
